Abdullah Gül, GCB[1] (d. 29 Ekim 1950, Kayseri), Türkiye'nin 11. cumhurbaşkanı.[2] Bu görevinden önce 2002 yılında Başbakan olarak 58. Türkiye Cumhuriyeti Hükûmeti'ni kurdu.[3] 59. Türkiye Cumhuriyeti Hükûmeti döneminde ise Başbakan Yardımcılığı ve Dışişleri Bakanlığı ve [4] 28 Haziran 1996'da kurulan RP-DYP Koalisyon hükûmetinde Devlet Bakanlığı ve Hükûmet Sözcülüğü görevlerinde bulundu.
Kayseri'de doğan Gül 1974 yılında İstanbul Üniversitesi İktisat Fakültesi'nden mezun oldu. Lisans eğitimini aldığı fakültede doktorasını yaptı. Sakarya Üniversitesi'nin Endüstri Mühendisliği Bölümü’nün kuruluşunda görev alarak bu fakültede beş yıl ekonomi dersleri verdi.[5] 1983 yılında Cidde'de bulunan ve Türkiye'nin de üyesi olduğu bir uluslararası teşkilat olan İslam Kalkınma Bankası’nda ekonomist olarak çalıştı. Bu görev süresince ailesiyle birlikte 8 yıl Cidde’de yaşadı. 1989 yılında ekonomi dalında doçent unvanı aldı. Ayrıca ileri düzeyde İngilizce ve Arapça bilmektedir.[5]